Gökyüzü parçalanıp yarıldığında,
ve yıldızlar dağılıp savrulduğunda,
denizler kabarıp taştığında,
ve kabirler alt-üst olduğunda,
her insan, (sonunda,) ilerisi için ne hazırladığını ve (bu dünyada) ne bıraktığını anlayacaktır.
Ey İnsan! Nedir seni lütuf sahibi Rabbinden uzaklaştıran,
seni yaratan ve varlık amacına uygun olarak şekillendiren, tabiatını adil ölçüler içinde oluşturan,
ve seni dilediği şekilde bir araya getiren (Rabbinden)?
Hayır, (ey insanlar,) siz (Allah'ın) hükmünü yalanla(maya ne zaman kalkıştıysanız Allah'tan uzaklaş)tınız!
⁋
Halbuki üzerinizde gözetleyici güçler vardır,
değerli kaydedici(ler),
yaptığınız her şeyin farkında olan!
Bakın, (öteki dünyada) gerçek erdem sahipleri nimetler içinde bulunacaklar,
kötü ruhlular ise yakıcı bir ateş içinde,
(bir ateş ki) Hesap Günü ortasına düşerler,
ve ondan kurtulmaları mümkün olmaz.
Hesap Günü nedir bilir misin?
Ve bir kez daha: Hesap Günü nedir bilir misin?
Hiçbir insanın başka birine zerre fayda sağlayamayacağı bir Gün(dür o):
çünkü o Gün (açık seçik görülecektir ki) hakimiyet yalnız Allah'a aittir.
