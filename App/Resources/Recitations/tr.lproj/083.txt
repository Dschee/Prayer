Vay haline ölçüyü eksik tutanların:
onlar, (öteki) insanlardan haklarını eksiksiz isterler;
ama borçlarını ölçüp tartmaya gelince, onu azaltmaya çalışırlar.
Onlar bilmez mi ki tekrar diriltilecekler
(ve) korkunç bir Gün'de (hesaba çekilecekler);
bütün insanların âlemlerin Rabbi huzuruna varacakları Gün'de?
Gerçek şu ki, kötü ruhluların kaydı, kayıpsız-kaçaksız bir şekilde (tutulmuş)tur!
Bilir misin nedir o kayıpsız-kaçaksız olan?
O, (silinmez şekilde) tutulan bir kayıttır!
Vay haline o Gün hakikati yalanlayanların,
Hesap Günü'nü(n geleceğini) yalanlayanların:
oysa, hak ve adalet sınırlarını ihlal edenler (ve) günaha batmış (olan)lar dışında kimse onu yalanlamaz:
(işte böyle,) ne zaman mesajlarımız onlara iletilse, hep "Geçmişin masalları!" derler.
⁋
Hayır, onların kalpleri, yaptıkları (kötülükler) ile pas tutmuştur!
Elbette onlar, o Gün Rablerin(in rahmetin)den yoksun bırakılacaklar:
ve sonra kesinlikle yakıcı ateşe girecekler
ve kendilerine, "Bu, işte sizin yalanlamaya düşkün olduğunuz (şey)dir!" denilecek.
Ama, gerçek erdem sahiplerinin kaydı en yüce şekilde (tutulur)!
Bilir misin nedir o yüce şekil?
O, (silinmez şekilde) tutulan bir kayıttır,
Allah'a yakınlaşmış herkes tarafından gözlenen.
Bakın, gerçek erdem sahipleri (öteki dünyada) mutlaka kutsananlardan olacaklar;
sedirler üzerinde (uzanarak) bakacaklar (Allah'a):
ve yüzlerinde kutsanmışlığın parıltısını göreceksin.
⁋
Onlara (Allah'ın) mührü ile damgalanmış halis bir içki verilecek,
misk kokusu saçarak akan. Öyleyse, değerli şeylere ulaşmak için (can atanlar) bu (cennet içkisi)ni hedeflesinler:
çünkü o en yüce (madde)lerden oluşmuştur;
Allah'a yakınlaşanların içecekleri bir (nimetin) kaynağı.
Bakın, kendilerini günaha kaptıranlar, imana erenlere gülerler:
ve ne zaman yanlarından geçseler birbirlerine (istihzâ ile) göz kırparlar;
ve kendileriyle aynı görüşteki insanlara geri döndüklerinde de keyif ve neşeyle dönerler;
ve ne zaman (inananları) görseler, onlara: "Yazık, bu (insa)nlar doğru yoldan sapmış!" derler.
Oysa onlara, başkaları(nın inançları) üzerinde gözetleyicilik görevi verilmiş değildir.
(Hesap) Günü ise, imana ermiş olanlar (geçmişte) hakikati inkar edenler(in halin)e gülecekler:
(çünkü, cennette) sedirlerin üstünde (uzanmış şekilde) bakınıp duracaklar ve (kendi-kendilerine diyecekler):
"Bu hakikat inkarcıları, yapmaya düşkün oldukları şeyler için mi (böyle) cezalandırılıyorlar?"
